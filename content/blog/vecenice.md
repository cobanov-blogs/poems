+++
title = 'Vecenice'
date = 2023-10-30T13:01:46-07:00
draft = false
+++


ah veseniće\
o boynunda piril piril\
gulumsemelerin kefaretini\
öde

ellerini kovuştur\
ve tahayyül edemeyeceğin\
enginlikte kaybet\
ruhunun özünü

kadehlere dolan\
iki dudak arasından\
korkaklar gibi\
gizlice\
kaç

çık toprağın en karanlık\
soğuk yerinden\
nerede durmalı o zaman insan

veseniće giderek kaybediyor ruhum sesini\
nasıl pamuktan bulutlarda\
nasıl tertemiz denizlerde sevdim oysaki\
pişmanlığım devleşiyor\
tanrı elini kaldırıyor\
çatal dilimi susturmak için\
mermerciler çekiçlerini fırlatıyor\
iki sarı elma ve bir hançer\
nasıl da biliyorum susmayı\
değil mi?

fakat insan yağmur getirenlerin\
yollarına yürümeyi sever\
doğduğumda kurduğum saati\
ölüm döşeğinde yaptığım gibi\
ihtiyatla bekle veseniće\
çünkü biz insana özgü olan\
hiçbir seye yabancı değiliz

ama gideceksen öldürmeden gitme\
çünkü gökkube kafamı eğecek kadar\
yükseldiğimde uyanmak istemeyeceğim\
veseniće arkamı dönersem\
gözlerini göremeyeceğim gibi\
öldür beni\
düşürme gölgemi soluma

döktüklerim toprağı yeşillendirmeyecek\
ve o taşların içinden\
patlayan tohumları\
gördüğünde\
farkedeceksin veseniće\
bu dili artık\
rüyalarında bile konuşamadığını\
kederini gözlerinden söküp\
alacağım\
bu yüzden bu sefer gölgen değil\
sen gölgeni takip edeceksin

aşkından bir şey kalmadığında\
hiçliğin de yok olacak veseniće\
bu yüzden yak fenerini ve bağır\
kim aldı bu defineyi\
yükselt alevin titrettiğini,\
havayı delerek ilerleyen\
son ışığı teslim et karanlığa\
sıkışan kalbini soluklandır\
kör bir bıçakla.
